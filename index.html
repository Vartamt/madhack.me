Οι μαζοχιστές που απέχουν από το κρέας και είναι γνωστοί ως vegans είναι μια πραγματική δύναμη. Είτε το πιστεύετε είτε όχι, υπάρχουν χιλιάδες χορτοφάγοι στην Ελλάδα. Κάποιοι από αυτούς μπορεί να είναι και φίλοι σου ή να είσαι κι εσύ ο ίδιος.

Ανεξάρτητα εάν βρίσκεσαι στο πέμπτο επίπεδο χορτοφαγίας ή απλώς προσπαθείς να κάνεις ό,τι σου αναλογεί για να σώσεις τον κόσμο ακολουθώντας το κίνημα των Meatless Mondays (Δευτέρες χωρίς κρέας), τα νέα είναι καλά. Η επιστήμη λέει ότι κάτι κάνεις. Μια νέα μελέτη που δημοσιεύτηκε στην επιθεώρηση The Proceedings of the National Academy of Sciences δείχνει ότι τρώγοντας λιγότερο κρέας και περισσότερα φρούτα και λαχανικά θα μπορούσες να βοηθήσεις να αποτραπεί η υπερθέρμανση του πλανήτη. Επιπροσθέτως, μια πιο υγιεινή διατροφή θα γλίτωνε το σύστημα από έξοδα δισεκατομμυρίων δολάρια σχετικά με την υγεία και την κλιματική αλλαγή, ενώ θα απέτρεπε περίπου οκτώ εκατομμύρια πρόωρους θανάτους μέχρι το 2050.

ΔΙΑΦΗΜΙΣΗ Ερευνητές στο πρόγραμμα Martin, για το μέλλον της τροφής, στην Οξφόρδη, εξέτασαν τέσσερα διαφορετικά σενάρια στα οποία η ανθρωπότητα είτε θα άλλαζε είτε θα διατηρούσε ως έχει τη σημερινή διατροφή της και πώς θα εξελίσσονταν τα πράγματα μέχρι το 2050. Στο πρώτο σενάριο, όλοι συνεχίζουν να τρώνε τις αηδίες που τρώνε σήμερα, σε ένα άλλο η ανθρωπότητα αλλάζει και υιοθετεί διατροφή που ακολουθεί τις παγκόσμιες κατευθυντήριες γραμμές για την κατανάλωση φρούτων, λαχανικών, κρέατος και ζάχαρης. Το τρίτο σενάριο ήθελε τον πλανήτη να γεμίζει από χορτοφάγους και το τελευταίο όλους να γίνονται vegans.

Τα αποτελέσματα ήταν εντυπωσιακά. Εάν ακολουθούσαμε τις παγκόσμιες κατευθυντήριες γραμμές, οι εκπομπές αερίων που σχετίζονται με τη διατροφή θα μειώνονταν κατά 29%, ενώ μια χορτοφαγική διατροφή θα μείωνε τις εκπομπές κατά 63% και μια vegan κατά 70%. Η μελέτη εκτίμησε ότι το οικονομικό όφελος από αυτές τις μειώσεις μπορεί να αγγίξει ακόμα και τα 570 δισεκατομμύρια δολάρια.

«Το σύστημα τροφίμων είναι υπεύθυνο για πάνω από το ένα τέταρτο όλων των εκπομπών αερίων του θερμοκηπίου, ενώ τα ανθυγιεινά διατροφικά προγράμματα και το αυξημένο σωματικό βάρος είναι μεταξύ των σημαντικότερων παραγόντων που συμβάλλουν στην πρόωρη θνησιμότητα», λέει η μελέτη.

Με πιο υγιεινή διατροφή, επικεντρωμένη σε φρούτα και λαχανικά, η εξοικονόμηση κονδυλιών από την υγειονομική περίθαλψη και τη μείωση των χαμένων εργατοωρών θα μπορούσε να φτάσει ακόμα και το ένα τρισεκατομμύριο δολάρια τον χρόνο. Συνολικά, με βάση τη νομισματική αξία που η κοινωνία αποδίδει στους πρόωρους θανάτους, η στροφή προς διατροφικά προγράμματα πιο χορτοφαγικά θα μπορούσε να εξοικονομήσει από 1 έως 31 τρισεκατομμύρια δολάρια – έως και 13% του προβλεπόμενου παγκόσμιου ΑΕΠ το 2050. Ακολουθώντας τις παγκόσμιες κατευθυντήριες γραμμές θα μπορούσαν να αποτραπούν 5,3 εκατομμύρια θάνατοι, ενώ η χορτοφαγική διατροφή θα μπορούσε να αποτρέψει 7,3 εκατ. αντιστοίχως και η vegan 8,1 εκατ. θανάτους.

«Το να αποδώσεις χρηματική αξία στην καλή υγεία και το περιβάλλον είναι ευαίσθητο θέμα», λέει ο Marco Springmann, επικεφαλής συντάκτης της μελέτης. «Ωστόσο, τα αποτελέσματά μας δείχνουν ότι οι διατροφικές αλλαγές θα μπορούσαν να έχουν σημαντικά οφέλη για την κοινωνία και η αξία εκείνων των παροχών ισχυροποιεί τη θέση για αύξηση των δημόσιων και ιδιωτικών δαπανών σε προγράμματα που στόχο έχουν την επίτευξη πιο υγιεινών και περισσότερο περιβαλλοντικά βιώσιμων διατροφικών προγραμμάτων».

Τα χαμηλότερα ποσοστά θνησιμότητας σε μεγάλο βαθμό προέρχονται από τη μείωση της κατανάλωσης κρέατος, που σύμφωνα με σειρά πρόσφατων μελετών είναι επικίνδυνο για την υγεία σου. Χάρη στα πλούσια σε λιπαρά και κρέας διατροφικά προγράμματα, η Ανατολική Ασία, η Λατινική Αμερική και οι πλούσιες χώρες της Δύσης είναι εκείνες που θα επωφεληθούν περισσότερο από τη στροφή προς την αυστηρή χορτοφαγία. Η Νότια Ασία και η υποσαχάρια Αφρική θα ωφεληθούν από την αυξημένη κατανάλωση φρούτων.

Αλλά, δυστυχώς, η ανθρωπότητα δεν φαίνεται πρόθυμη να απαρνηθεί σύντομα το κρέας, έστω κι αν μέχρι το 2050 η παραγωγή τροφίμων θα απαιτεί το ήμισυ του ποσότητας άνθρακα που επιτρέπεται να καταναλώνεται χωρίς η θερμοκρασία στον πλανήτη να αυξηθεί κατά 2 βαθμούς Κελσίου. Σε συνδυασμό με όλες τις άλλες πηγές αερίων του θερμοκηπίου, έστω κι αν ακολουθούμε τις παγκόσμιες διατροφικές κατευθυντήριες γραμμές, δεν θα είναι αρκετό για να παραμείνουμε κάτω από το όριο. Οι συντάκτες της μελέτης προτείνουν ότι το καλύτερο που έχουμε να κάνουμε για αρχή είναι να κατευθυνθούμε προς διαιτολόγια φυτικής προέλευσης.

Η πραγματικότητα όπως είναι, μέσα από το Newsletter του VICE Greece

Ίσως εάν γνωρίζαμε πόσο καλό είναι για τον πλανήτη να επιλέξουμε μια σαλάτα αντί μιας μπριζόλας, θα μπορούσαν να επηρεαστούν κάποιες από τις αποφάσεις μας στο μανάβικο. Αλλά στην περίπτωση πολλών ανθρώπων τα πράγματα δεν είναι εύκολα. «Δεν περιμένουμε να γίνουν όλοι vegans», είπε ο Springmann.

Αυτό είναι καλό. Γιατί κάποια στιγμή φαινόταν πως το να γίνεις vegan θα σε έκανε καραφλό. Προς το παρόν, το κρέας σου είναι ασφαλές. Ωστόσο, δες τα παραπάνω ως τροφή για σκέψη.




Ο Χρηστος τι είπε για την σχεση σας?
